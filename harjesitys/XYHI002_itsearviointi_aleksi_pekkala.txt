XYHI002 Äidinkielen tiedeviestintä
Harjoitusesittelyn itsearviointi
Aleksi Pekkala (aleksi.v.a.pekkala@student.jyu.fi)
15.11.2013

Videota katselemalla minulle ilmeni ainakin kaksi selvää kehityskohdetta:

1) Äänenkäyttö

Puhuin turhan vaisulla äänellä ja jotenkin monotonisesti. Lisäksi pitkien termien (vaikkkapa "luonnollisten kielten prosessointiketju") artikulaatio oli hieman epäselvää. Tähän voisi auttaa ainakin se, että puhuisin voimakkaammin sekä hitaammin - vaikka esityksen aikana yritinkin tietoisesti puhua normaalia rauhallisemmin. Yritän myös kiinnittää huomiota lauseiden painotukseen ja taukoihin, siten että puhe olisi elävämmän kuuloista.

2) Kehonkieli

Videota katsellessani minua häiritsi eniten huono ryhti sekä yleinen happamuus. Tuijotin myös tietokoneen näyttöä turhan paljon. Esityksessä ei ehkä näy kokemani jännitys, mutta ei se erityisen luonnollisenkaan oloista ollut. Tulevaisuudessa olisi ehkä hyvä käyttää kaukosäädintä kalvojen vaihtamiseen, ja ottaa edes muutama askel esityksen aikana, eikä lukittautua näppäimistön eteen. Pienestä hymystäkään tuskin olisi haittaa.

Tyytyväinen olin ainakin esityksen rakenteeseen, kalvoihin, sekä katastrofaalisten mokien puutteeseen. Kalvojakin tosin voisi parantaa kopioimalla niitä keinoja, mistä nautin muiden esityksissä: multimedian käyttö, sisällysluettelo kansilehden jälkeen, enemmän grafiikkaa.

Yleisesti videon katselu oli melko terapeuttinen kokemus. Luulen, että jos muistan edes osan edellämainituista parannuskohteista, kandiseminaarin varsinainen esitys tulee olemaan jo huomattavasti parempi.